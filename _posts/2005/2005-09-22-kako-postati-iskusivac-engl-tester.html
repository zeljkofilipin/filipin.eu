---
tags:  hrvatski
title: Kako postati iskušivač (engl. tester)?
---
<p><img src="/assets/1615151499.jpg" alt="Krigla puna podataka. Samo čeka da iskušivač srkne iz nje." /></p>
<p>Prije nešto više od godinu dana, radio sam posao koji me baš i nije oduševljavao. Također, većina kolega su bili tipovi "lako ćemo, sutra ćemo". A ja sitničav do bola (da ne upotrijebim ime jednog nametnika, iz porodice uši, koji se prenosi spolnim putem, čije ime se koristi kako bi se opisalo sitničavce). I stvarno mi je bilo teško. Ne šalim se. Ali moraš zaradit za kruh i mlijeko (i koju pivu - o pivi malo kasnije u tekstu).</p>
<p>Odlučio sam potražiti novi posao. Gledao sam redovito na moj-posao.net i posao.hr, i ovaj drugi ima i opciju da ti pošalje e-pismo (u Hrvata poznato kao e-mail) kad se pojavi posao u kategoriji koja te zanima.</p>
<p>Jednog dana, stiže meni e-pismo. Nisam ga još našao, čim ga nađem objavit ću ga, ali bilo je nešto ovakvo (u zagradama su moje misli pri prvom čitanju tog e-pisma):</p>
<p>--početak e-pisma--</p>
<p>Tester (što li je to?)</p>
<p>Idealna kandidatkinja ili kandidat:</p>
<ul>
<li>ima smisao za detalj (taj sam!)</li>
<li>pronalazi zadovoljstvo u otkrivanju defekata u aplikacijama (kad god čitam neki tekst uvijek skužim greške!)</li>
<li>završava stvari do kraja (to majstore!)</li>
<li>voli okruženje u kojem se stvari planiraju i izvode prema planu (a ne "lako ćemo, sutra ćemo"!)</li>
<li>voli timski rad (s kolegama na pivicu!)</li>
<li>verbalno i pismeno komunicira na engleskom (How do you do? Yes I do!)</li>
<li>poznaje principe rada Interneta i weba (znam HTML kao da sam živio tamo!)</li>
</ul>
<p>--kraj e-pisma--</p>
<p>Moram priznati da me nešto presjeklo u želudcu kad sam vidio taj oglas za posao. Nisam imao pojma o čemu se radi, ali sam shvatio da sam idealan kandidat!</p>
<p>Da ne dužim, izmijenili smo nekoliko e-pisamaca, čuli se telefonom, vidjeli u živo, bio na probnom radu, i nakon svega toga, oni su bili zadovoljni kako radim, a ja sam bio oduševljen poslom (više o tome što radim ubrzo, možda čak sutra). I od tad je prošlo već više od godinu dana.</p>
<p>Da objasnim sliku uz tekst. Pala mi je na pamet i jedna epizoda Kafića Uzdravlje. Norm dobije posao isprobavanja piva u lokalnoj pivovari. I pod pauzom ode s dečkima u birtiju na pivicu. I ja radim nešto slično.</p>
<p>Čemu ovaj tekst (ili kako ga blog.hr zove - post)? Ako si se prepoznala/prepoznao u opisu idealne kandidatkinje/kandidata, možda je vrijeme da se počneš baviti testiranjem.</p>
