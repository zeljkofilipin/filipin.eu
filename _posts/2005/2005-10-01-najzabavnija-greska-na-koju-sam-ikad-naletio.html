---
tags:  hrvatski
title: Najzabavnija greška na koju sam ikad naletio
---
<p><img src="/assets/1620308090.jpg" alt="Mythos. Grčka žuja. Jedan od dokumenata u radnom mjestu Krigla (za potrebe testa kopiran u radno mjesto Željko)." /></p>
<p>Za jednu našu web aplikaciju smo radili novu funkcionalnost.</p>
<p>Aplikacija služi za komunikaciju između korisnika.<br />
Podijeljena je na radna mjesta (e-Workspaces). Ona okupljaju korisnike sa nekim interesom (moje omiljeno radno mjesto je Krigla, tamo se sve vrti oko toga gdje je piva najveća, najhladnija i najjeftinija).<br />
Nakon registracije, korisnik traži članstvo u nekom radnom mjestu (ili više njih). Tamo komunicira s ostalim korisnicima.</p>
<p>Kako?</p>
<ul>
<li>sudjelovanjem u diskusijama - pije li se piva iz čaše (krigle?) ili boce</li>
<li> dodavanjem dokumenata - slike podložaka, boca, limenki...</li>
<li>dodavanjem najava - "tad i tad" besplatna piva "tamo i tamo"</li>
<li>zadataka - ovaj vikend "taj i taj" kupuje pivu, a "taj i taj" se brine da bude hladna</li>
<li>linkova - piva.org</li>
<li>kontakata - adrese svih pivovara</li>
<li>popunjavanjem kalendara događajima - dani "te i te" pive</li>
<li>sastancima - godišnja skupština pivoljubaca</li>
<li>...</li>
</ul>
<p>Sve funkcionalnosti aplikacije su dostupne samo registriranim korisnicima. Sad su poželili da su neke stvari dostupne i neregistriranim korisnicima. Nova funkcionalnost je nazvana public pages (interno sam si to preveo kao javne stranice).</p>
<p>Testirao sam u mom omiljenom pregledniku <a href="http://www.mozilla.org/products/firefox/">Firefox-u</a> (FF).<br />
Napravio sam novo radno mjesto koje sam nazvao Željko, po jednom testeru.<br />
Napunio sam moje novo radno mjesto raznolikim sadržajima (jednu datoteku možete vidjeti na slici).<br />
Dopustio sam da sav sadržaj bude vidljiv i na javnim stranicama.<br />
Malo sam kliktao okolo po tim javnim stranicama, kad odjednom, otvori mi se stranica <a href="http://www.zeljkojoksimovic.com/">Željka Joksimovića</a>, srpskog pjevača.<br />
Možda je netko gledao Eurosong 2004, gdje je pjevao Lane Moje (ovaaaj... nisam to gledao, pročitao sam upravo na njegovim stranicama).</p>
<p>E, to me stvarno iznenadilo.<br />
Probao sam ponoviti grešku, i vrlo brzo uspio.<br />
Obrisao sam sve iz tog radnog mjesta, dodao nove stvari, obrisao cijelo radno mjesto, pa ga napravio iznova, i još puno toga. Nakon svake navedene akcije i malo kliktanja po javnim stranicama, opet sam uspio završiti kod imenjaka.</p>
<p>Pokušao sam ponoviti grešku i u <a href="http://www.microsoft.com/windows/ie/default.mspx">Internet Explorer-u</a> (IE).<br />
Tamo sam naletio na sasvim drugu grešku.<br />
Pojavi mi se stranica sa porukom "The page cannot be displayed", a u adresnoj traci piše "http://željko/".</p>
<p>Opa!</p>
<p>Naime, javne stranice su imale grešku u navigaciji. Na nekom mjestu (ne sjećam se više kojem), umjesto da me usmjere na "http://{url_aplikacije}/Public/{ime_radnog_mjesta}", poslalo me na "http://{ime_radnog_mjesta}", što je u ovom slučaju bilo "http://željko/".<br />
Naravno, taj url ne postoji i IE me je lijepo o tome obavijestio.</p>
<p>FF bi isto bio usmjeren na http://željko/, ali on kad ne bi našao taj url, napravio bi Google pretragu za "željko" i automatski (bez ikakvog pitanja) otvorio stranicu koja je prva na listi.</p>
<p>Sad znam tko je prvi na listi.</p>
