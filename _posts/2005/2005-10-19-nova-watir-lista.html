---
tags:  hrvatski
title: Nova Watir lista
---
<p><img src="/assets/1620337013.jpg" alt="Đžogljavko u vodi do grla. Watir se izgovara kao water (što na engleskom znači voda)." /></p>
<p>Kao što znaju već i krtice koje grickaju optičke kabele kojima podaci od mene putuju na Internet, svakodnevno se koristim <a href="http://wtr.rubyforge.org/">Watirom</a>. Naravno, član sam i dvije Watir liste. Na jednoj se piše o svim problemima koje ljudi susreću pri korištenju Watira. Druga lista su izvještaji kad se nešto doda u Watir kod.</p>
<p>Jučer sam dobio pozivnicu za novu Watir listu. U pozivnici piše nešto kao (u zagradama su, naravno, moja razmišljanja):</p>
<p>"Sastavljamo listu ljudi koji podržavaju Watir, uključujući ljude koji ga razvijaju (nisam), koji su mi dali korisne savjete (opet nisam), koji šire vijest da Watir postoji (sumnjam da je itko od njih naletio na moj blog, a i što bi mu koristilo kad ne zna hrvatski) i koji odgovaraju početnicima na Watir listi na pitanja (eto me!). Tu ćemo pisati o ozbiljnijim temama vezanim uz Watir."</p>
<p>Sjećam se kad sam prije nekoliko mjeseci počinjao koristiti Watir. Znalo mi se desiti da zapnem na nekoj gluposti i mučim se satima, pa i danima. Onda saznam kako je rješenje skroz-naskroz jednostavno. Kako onda ne bi odgovorio čovjeku sa dva-tri reda koda (nekad i samo jednim) kad mi to oduzima minuticu-dvije vremena? Uz to, desi se da mi padne na pamet nešto što mogu upotrijebiti za poboljšanje svojih skripta dok smišljam kako da odgovor bude što jasniji i jednostavniji.</p>
<p>Zašto ovo uopće pišem? Baš lijepo od njih što su me se sjetili pozvati na listu na kojoj se piše o "ozbiljnijim" temama vezanim uz Watir. Makar ništa od toga ne razumio.</p>
